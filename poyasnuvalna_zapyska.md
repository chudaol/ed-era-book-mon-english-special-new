<div id="hypercomments_widget" class="js-hypercomments-widget invisible"></div>

# Пояснювальна записка

<p>Оновлення змісту навчання іноземних мов у загальноосвітніх навчальних закладах пов'язується насамперед із деякими змінами в стратегічних напрямах розвитку сучасної шкільної освіти ‒ спрямуванням навчальної діяльності на вироблення в учнів необхідних життєвих компетентностей, що у майбутньому давали б можливість випускникам школи комфортно почуватися в сучасному світовому мультинаціональному просторі. Це об'єктивно зумовлено низкою чинників, пріоритетним серед яких є тенденція на постійну глобалізацію та інтенсифікацію розвитку міжнародних контактів у різноманітних сферах життєдіяльності. Важливе місце в цих трансформаційних процесах належить питанню визначення та реалізації оновленого змісту навчання. Першочергово це забезпечується активною переорієнтацією шкільної іншомовної освіти на комунікативно-діяльнісне, особистісно орієнтоване та культурологічне спрямування навчального процесу. Саме цей аспект змушує різнобічно переосмислити теоретичні підходи до вибору ефективних технологій і засобів навчання іноземної мови. 
</p>
<p>Головна мета навчання іноземної мови у початковій школі ‒ формування в учнів комунікативної компетенції, що забезпечується лінгвістичним, мовленнєвим і соціокультурним досвідом, узгодженим з віковими можливостями молодших школярів. 
</p>
<p>По закінченню 4-го класу учні <b>загальноосвітніх навчальних закладів досягають рівня А1, учні спеціалізованих шкіл з поглибленим вивченням іноземних мов – рівня А2,</b> що відповідає Загальноєвропейським рекомендаціям з мовної освіти. Початковий етап навчання іноземної мови у <b>сучасній школі</b> надзвичайно важливий, оскільки в цей період закладаються психолінгвістичні основи іншомовної комунікативної компетенції, необхідні та достатні для подальшого її розвитку й удосконалення. Тут відбувається становлення засад для формування іншомовних фонетичних, лексичних, граматичних та орфографічних навичок, а також умінь в аудіюванні, говорінні, читанні й письмі у межах програмних вимог. Відповідно до нової структури шкільної іншомовної освіти початковий етап визначається 1-4-м класами. 
</p>
<p>У всьому шкільному курсі початкова школа розглядається як перший ступінь, який всебічно співвідноситься з освітніми галузями основної та старшої школи. Цей факт засвідчує про цільове спрямування початкової освіти та її неперервність і наступність з подальшим навчанням. 
</p>
<p>За свідченням психологів, навчальна діяльність у початковій школі набуває специфічного змісту, що зумовлено особливостями формування та розвитку пізнавальних інтересів дітей цього віку, їхньої поведінки, емоційно-вольової та мотиваційної сфер, своєрідним характером діяльності та мовлення. На цьому віковому етапі становлення особистості молодшого школяра навчальна діяльність стає домінуючою. Вона відповідним чином зумовлює трансформації у психіці дитини, що охоплюють усі психофізіологічні особливості її розвитку і об'єктивно потребують урахування їх під час визначення змісту навчання. 
</p>
<p>Пріоритетними є такі: 
<ul>
<li>підвищена емоційність, важлива роль образів у сприйманні та запам'ятовуванні нової інформації під впливом емоційних вражень і афективних переживань, що зумовлює забезпечення освітнього процесу яскравими та чіткими малюнками/фотографіями, які сприяють ефективнішому засвоєнню навчального матеріалу; </li>
<li>незначна кількість у досвіді учнів раціональних прийомів виконання навчальної діяльності, що зумовлює широке використання навчальних мовних і мовленнєвих опор для формування комунікативних умінь і навичок; </li>
<li>мимовільність уваги, низький рівень її концентрації та орієнтація на сильний подразник, яким можуть бути цікаві та доступні <b>візуальні, звукові, аудіовізуальні, мультимедійні</b> та інші дидактичні засоби, що доцільно використовувати під час навчання; </li>
<li>імпульсивність, реактивність, перевага збуджувальних процесів над гальмівними, що зумовлює раціональний добір для процесу навчання дидактично доцільних видів діяльності, котрі узгоджуються з віковими особливостями школярів та їхніми інтересами, не викликають труднощів у навчанні та вмотивовують його;</li> 
<li>здатність до запам'ятовування поки ще не усвідомлюваної інформації, що дає можливість презентувати окремі граматичні явища, які доцільно засвоювати на рівні лексичних одиниць, не аналізуючи їхню структуру (це буде зроблено на подальших етапах навчання);</li> 
<li>визначальна роль навчальної гри у процесі пізнавальної діяльності, що дозволяє активно використовувати дидактично доцільні ігрові види роботи, які характерні віковим особливостям учнів;</li>
<li>схильність до копіювання, здатність до наслідування у діях, що дає можливість учням заучувати нескладні автентичні зразки мовлення, котрі не містять кальок із рідної мови або спрощених моделей спілкування; </li>
<li>незбалансованість аналітико-синтетичної діяльності, превалювання конкретного наочно-образного мислення, що зумовлює не використовувати вправи та завдання, котрі вимагають виконання складних аналітичних дій, ще не характерних учням молодшого шкільного віку; </li>
<li>недостатній рівень розвитку операцій планування, узагальнення, систематизації, порівняння, усвідомленого творчого ставлення до виконання навчальної роботи, що спонукає до використання зразків як опор для успішного її здійснення. </li>
</ul>
</p>
<p>Зазначені найтиповіші характеристики психологічних особливостей учнів молодшого шкільного віку слугують науково-теоретичними засадами для добору та організації змісту навчання іноземної мови у початковій школі. 
</p>
<p><b>Важливо зацікавити учнів-початківців вивченням іноземної мови, викликати в них позитивне ставлення до предмета, вмотивовувати необхідність і значущість володіння іноземною мовою як неповторним засобом міжкультурного спілкування.</b> Усі залучені для цього навчальні засоби, повинні сприяти вихованню в учнів комунікативних потреб у пізнанні інших країн і народів, у пошуку друзів не тільки для спілкування, а й для вирішення найтиповіших проблем їхньої життєдіяльності. 
</p>
<p>Комунікативна, освітня, виховна і розвивальна цілі оволодіння змістом навчання реалізується через навчальні тексти й діалоги як основні мовленнєві одиниці. Вони містять в собі змістову і мовну інформацію та слугують певними засобами узагальнень іншомовного досвіду школярів.
</p>
<p>Для успішної реалізації освітньо-розвивального потенціалу іноземної мови зміст навчання сприяє тому, щоб процес залучення учнів до вивчення предмета не тільки розширював їхній світогляд, а й давав змогу глибше розуміти власну культуру та її роль у духовному й моральному розвитку людства. Цьому сприяють не тільки навчальні тексти підручників, а й доступні для молодшого шкільного віку ілюстративні матеріали, що формують уявлення про інший світ, іншу культуру, вмотивовуючи своїм змістом потребу пізнавати їх засобами іноземної мови. 
</p>
<p>Лексичний і граматичний матеріал пред'являється двома способами: індуктивним і дедуктивним ‒ у залежності від його складності та труднощів оволодіння. Якщо ці проблеми відсутні, то вивчення його доцільно розпочинати через функціональний контекст, що узгоджується з комунікативним методом навчання. Цей підхід передбачає встановлення нероздільного зв'язку між значенням, формою і функцією мовної одиниці, що є ключовим принципом діяльності, пов'язаної з її засвоєнням. Якщо мовні одиниці викликають певні труднощі (як правило, це граматичні явища, не характерні для рідної мови учнів, або ті, що мають суттєві розбіжності з їх аналогами в рідній мові), то навчання їх доцільно здійснювати дедуктивним шляхом. 
</p>
<p>Важливою умовою успішного оволодіння іноземною мовою на початковому етапі є організація систематичного повторення вивченого матеріалу, яке доцільно здійснювати в такий спосіб, щоб поступово в учнів розвивалися уміння аналізувати, систематизувати, моделювати, абстрагувати, порівнювати, узагальнювати, робити висновки. Цьому сприяють схеми-моделі для пред'явлення граматичного матеріалу, регулярного його повторення і закріплення. 
</p>
<p>Оволодіння іноземною мовою учнями початкової школи передбачає взаємопов'язане навчання всіх видів мовленнєвої діяльності (говоріння, аудіювання, читання, письма), коли кожний вид розглядається як мета і як засіб. Для цього використовуються відповідні вправи і завдання, виконання яких забезпечує комплексне оволодіння усним і писемним мовленням. 
</p>
<p>Розпочинаючи вивчення іноземної мови, учні початкової школи ще не достатньо володіють лінгвістичними поняттями рідної мови. Тому частина граматичного матеріалу вивчається на рівні лексичних одиниць: учні засвоюють окремі граматичні явища у мовленнєвих зразках, і їм не потрібно пояснювати морфологічні та синтаксичні зв'язки між частинами мови або структурними одиницями, що входять до зразка. Передбачається, що така робота буде проведена на подальших етапах, коли школярі досягнуть певного лінгвістичного досвіду у рідній мові, який буде їм слугувати базою для усвідомленого оволодіння іншомовним матеріалом. 
</p>
<p>Зміст навчання іноземної мови учнів початкової школи створюється на ідеях оволодіння нею у контексті міжкультурної парадигми, що передбачає взаємопов'язане засвоєння мови і культури. Орієнтація на цю технологію зумовлена викликами та перспективами розвитку мульти- та полілінгвоетнокультурної світової спільноти, в якій перебуває людина і яка стає невід'ємним імперативом сьогодення. У зв'язку з цим одним із основних завдань навчання іноземної мови у початковій школі доцільно розглядати формування в учнів здібностей, готовності та бажання брати участь у міжкультурній комунікації у межах найтиповіших сфер і тем спілкування та самоудосконалюватися в подальшому оволодінні іншомовною комунікативною діяльністю відповідно до власних викликів і потреб. Виконання цього завдання забезпечує діяльність, спрямована на розвиток полікультурної та мультилінгвальної мовної особистості школяра вже на початковому етапі його навчання у школі. 
</p>
<p>Отже, зміст навчання іноземної мови учнів початкової школи ґрунтується на таких основних характеристиках: 
<ul>
<li>відповідає актуальним комунікативно-пізнавальним інтересам молодших школярів і відбиває реальні потреби використання мови як засобу спілкування, є максимально наближеним до умов і цілей реальної міжкультурної комунікації; </li>
<li>стимулює розвиток інтересів учнів молодшого шкільного віку та позитивного ставлення до іноземної мови, здійснює вплив на їхню мотиваційну сферу; </li>
<li>прилучає учнів не тільки до нового для них мовного коду, але й до культури народу, носія цієї мови, що забезпечується чітким усвідомленням найголовніших спільностей та розбіжностей між чужою та рідною культурою, згідно з чим навчання поступово має організовуватись як «діалог культур»; </li>
<li>ґрунтується на досвіді оволодіння школярами рідною мовою, забезпечуючи випереджальне вивчення останньої;</li> 
<li>враховує загальнонавчальний досвід учнів, набутий ними під час оволодіння іншими предметами (міжпредметні зв'язки); </li>
<li>забезпечує освітні, виховні та розвивальні потреби школярів, у тому числі стимулює їхню самостійну діяльність, спонукає до рефлексії щодо якості власних навчальних досягнень і бажання їх удосконалювати.</li> 
</ul>
</p>
<p>Зміст навчання іноземної мови визначається цілями навчання і відповідає віковим особливостям учнів і їхнім інтересам. У зв'язку з цим важливого значення набуває мовний, мовленнєвий, соціокультурний матеріал. 
</p>
<p>Основні принципи добору навчального матеріалу: 
<ul>
<li>комунікативної цінності та достатності для реалізації цілей і завдань навчання спілкування у межах кожної теми; </li>
<li>автентичності мовних (фонетичних, лексичних і граматичних), мовленнєвих (речень, текстів) одиниць, ілюстративних соціокультурних матеріалів, які використовуються для навчання спілкування;</li> 
<li>типовості мовленнєвих зразків і їх відповідності нормам спілкування, прийнятим у країні, мова якої вивчається; </li>
<li>частотності використання у сучасному мовленні; мінімізації, який узгоджується з психофізіологічними можливостями учнів молодшого шкільного віку, відповідає цілям і завданням навчання та дає можливість успішно організовувати процес оволодіння іншомовним спілкуванням у межах кожної теми згідно з вимогами чинної навчальної програми.</li>
</ul>
</p>
<p>Добір навчального матеріалу здійснено раціонально, якщо він повністю відтворює дидактичну модель освітнього процесу, реалізовану в підручнику як основному засобі оволодіння мовою. Ця модель розглядається оптимальною за умови, що типи та види вправ і завдань як засоби навчання мови і мовлення організовуються в такій послідовності та використовуються в такій кількості, що забезпечують ефективне формування навичок і вмінь у різних видах мовленнєвої діяльності. Враховуючи комунікативні цілі навчання іноземної мови, в основу типології вправ доцільно покласти категорію спілкування та етапи його здійснення в навчальному процесі початкової школи. Такі вправи і завдання, окрім суто навчальної, виконують ще й розвивальну, виховну й освітню функції, комплексно впливаючи в такий спосіб на розвиток молодших школярів.
</p>
<p>Відповідно до основних положень комунікативно-діяльнісного підходу до навчання іноземної мови і з урахуванням вікових психологічних особливостей молодших школярів оптимальними засобами засвоєння навчального змісту є мовні вправи, що забезпечують оволодіння учнями фонетичним, лексичним і граматичним матеріалом і в такий спосіб готують їх до спілкування; умовномовленнєві вправи, що дають учням можливість усвідомлювати особливості використання (функції) мовних одиниць у безпосередніх мовленнєвих актах у результаті застосування їх у мікровисловлюваннях; мовленнєві вправи, що сприяють формуванню умінь здійснювати спілкування в чотирьох видах мовленнєвої діяльності; комунікативні завдання, що сприяють розвитку творчих здібностей учнів, самостійності та забезпечують формування готовності до спілкування внаслідок комплексного використання мовних навичок, мовленнєвих умінь і навчального досвіду (загальнонавчальних умінь). 
</p>
<p>Зміст навчання сконструйовано на таких основних дидактичних і методичних принципах:
<ul>
<li>комунікативного спрямування навчальної діяльності; </li>
<li>особистісно-орієнтованого навчання, що зумовлюється психофізіологічними особливостями дітей молодшого шкільного віку; </li>
<li>врахування випереджального вивчення рідної мови, що передбачає послідовне оволодіння учнями мовними та мовленнєвими явищами на основі досвіду, набутого на уроках рідної мови; </li>
<li>принцип мінімізації змісту навчання (тематики для спілкування, обсягу навчально-інформаційного матеріалу, на якому здійснюється спілкування, рівнів навченості молодших школярів з мови і мовлення), що забезпечує доступність навчального матеріалу і його достатність для задоволення комунікативних потреб спілкування у межах чинної програми; </li>
<li>ситуативності та тематичної організації навчального матеріалу;</li> 
<li>діяльнісного характеру видів навчальної роботи; </li>
<li>диференціації та індивідуалізації навчання, що забезпечують урахування особистісних якостей учнів, їхньої мотивації та готовності до засвоєння іноземної мови; </li>
<li>соціокультурного спрямування процесу навчання; </li>
<li>взаємопов'язаного та збалансованого навчання видів мовленнєвої діяльності; </li>
<li>сприяння розвитку, освіті та вихованню молодших школярів. </li>
</ul>
</p>
<p>Навчання іноземної мови у початковій школі розглядається як комплексний інтегрований етап оволодіння предметом. 
</p>
<p>Враховуючи психофізіологічні особливості молодших школярів, умовно його доцільно поділити на два періоди, що характеризуються особливими дидактичними та методичними закономірностями, зумовленими віковими можливостями учнів та їхнім досвідом у засвоєнні рідної мови: 1) 1-й клас і 2) 2-4-й класи. У зв'язку з цим дидактичні та методичні передумови організації навчального процесу у межах цих двох періодів диференціюються не тільки змістом, але й цілями, методами та принципами навчання. 
</p>
<p>У 1-му класі насамперед це зумовлено принципом випереджального навчання рідної мови. Особливості впливу досвіду, набутого в оволодінні рідною мовою, першочергово відбиваються на способах і формах презентації та активізації іншомовного навчального матеріалу. Обов'язкова умова успішної організації навчання іноземної мови у першому класі ‒ це забезпечення як у змісті, так і в часі збалансованої діяльності учнів під час паралельного оволодіння рідною та чужою мовами. Цей період доцільно співвідносити з усною основою навчання. Під цим терміном розуміється методичний принцип, який передбачає усну презентацію мовних одиниць і організацію мовленнєвої практики в усній формі у межах визначених програмою тем і ситуацій спілкування. Ефективність реалізації цього принципу детермінується цілями навчання, віковими, індивідуальними, психологічними особливостями молодших школярів, їхнім досвідом, набутим у вивченні рідної мови. 
</p>
<p>Відповідно до умов навчання, а також вимог чинної навчальної програми основною науково обґрунтованою формою організації процесу оволодіння іноземною мовою учнями 1-го класу доцільно вважати <b>усну</b> основу навчання з використанням елементів читання та письма. Такий підхід забезпечується як об'єктивними, так і суб'єктивними чинниками, пов'язаними з віковими особливостями молодших школярів.
</p>
<p>Змістом навчання передбачено, що першокласники оволодівають <u><b>усним</b> мовленням з елементами читання та письма</u> у межах тем, визначених програмою, відповідно до своїх можливостей та з урахуванням навчального навантаження, згідно з яким на вивчення іноземної мови у першому класі загальноосвітньої школи відводиться одна тижнева година. Звісно, що рівень навчальних досягнень учнів першого класу з тем, у межах яких вони навчаються спілкуватися, буде удосконалюватись у наступних класах. 
</p>
<p><b>Бажано дотримуватися такого поділу  навчального процесу, як : усний увідний курс протягом першого семестру; усний курс з елементами письма у другому семестрі. При навчанні учнів усному мовленню особливу увагу слід звертати на формування компетенцій: мовних (фонетичної та лексичної), мовленнєвих (аудіювання та говоріння), соціокультурної та загальнонавчальної. Письмо доцільно вводити з другого семестру з написання літер, що графічно схожі на літери української мови. З метою полегшення оволодіння процесами читання і письма настійно рекомендовано використовувати стандарт друкованого письма - Print Script. У структурі уроку англійської мови у 1 класі на письмо відводиться не більше  10% загального часу. Для зменшення можливого психологічного травмування дітей, варто запровадити письмо олівцем у спеціальних листках-шаблонах у клітинку або на звичайних аркушах із зошита в клітинку.</b> 
</p>
<p>Однією з особливостей навчання іноземної мови у середніх загальноосвітніх навчальних закладах і зокрема в початковій школі є принцип концентричного пред'явлення тематичного матеріалу для організації спілкування в усній та письмовій формі протягом усього шкільного курсу. У зв'язку з цим одна і та ж тема може вивчатися впродовж кількох років. Навчальною програмою передбачається, що відповідно до мовного і загальнонавчального досвіду школярів вивчення таких тем поглиблюється у наступних класах, а тому повторення тематики зумовлюється саме зазначеним принципом. 
</p>
<p>Основними засобами оволодіння учнями іноземною мовою є <b>підручники, робочі зошити, аудіо-/відеозаписи, дидактичні копіювальні матеріали,</b> спеціально сконструйовані для початкової школи згідно з навчальною програмою та відповідно до основних положень комунікативно-діяльнісного, особистісно орієнтованого та культурологічного підходів до навчання іншомовного спілкування.
</p>
<p>Не менш важливим на сьогоднішній день у сучасній школі є самооцінювання. Одним з найефективніших інструментів, що допомагає розвинути в учні здатність до самооцінювання в іншомовному навчання є Європейське мовне портфоліо. 
</p>
<p>Основна суть портфоліо ‒ «показати все, на що ти здібний(а)». Педагогічна філософія портфоліо передбачає зміщення акценту з того, що учень (учениця) не знає і не вміє, на те, що він знає і вміє з певної теми, розділу, предмета; інтеграцію кількісних і якісних оцінок; підвищення ролі самооцінки.
</p>
<p>Використання Європейського мовного портфоліо дозволяє зробити процес іншомовного навчання більш прозорим для учнів, допомагаючи їм розвивати їхню здатність до відображення та самооцінювання, таким чином, надаючи їм можливість поступово збільшувати свою відповідальність за власне навчання.
</p>
<p>Використовуючи Європейське мовне портфоліо у навчанні учні знайомляться із загальноєвропейськими рівнями володіння мовою, вчаться працювати з ними. Отже, за допомогою Європейського мовного портфоліо спрощується процедура впровадження європейських стандартів оцінювання учнів, в тому числі під час формуючуго чи підсумкового тестування, які здійснюються за допомогою дескрипторів відповідно до Загальноєвропейських рівневих стандартів. 
</p>
<p>Для успішної реалізації освітньо-розвивального потенціалу іноземної мови у початковій школі необхідно сприяти тому, щоб процес залучення учнів до вивчення предмета не тільки розширював їхній світогляд, але й сприяв би більш глибокому розумінню власної культури та її ролі в духовному та моральному розвитку людства. 
Процес навчання іноземної мови у початковій школі організовується відповідно до мережі годин, визначених навчальним планом. 
</p>
<p><b>Учителю надається право вибору підручника, який відповідав би конкретним умовам навчання. Проте лише підручник не може забезпечити досягнення цілей, визначених державою до рівня володіння іноземною мовою випускників сучасної школи.</b> 
</p>
<p><b>Для повноцінного забезпечення навчального процесу вчитель має <i>залучати інші засоби (робочі зошити, аудіо/відео записи, дидактичні копіювальні матеріали, навчальні інтернет-ресурси тощо) та активно використовувати такі форми навчання, як: розучування та відтворювання пісень, музичних римівок, лічилок, віршів,  епізодів мультфільмів,</i> адаптованих  до умов навчання. Це не тільки урізноманітнить навчальний процес, а й сприятиме його ефективності, дозволить індивідуалізувати та диференціювати навчальну діяльність учнів відповідно до їхніх особистісних рис, здібностей та рівнів навченості.</b>
</p>
<p>Успішна реалізація змісту навчання іноземної мови можлива за умови раціонального застосування навчальних засобів як основних механізмів виконання мети і завдань. 
</p>
<p>Змістова частина Програми включає опис: 
<ul>
<li>тематики ситуативного мовлення та сфер спілкування; </li>
<li>мовленнєвих умінь; </li>
<li>мовних знань і навичок; </li>
<li>соціокультурних знань і навичок;</li>
<li>загальнонавчальних умінь і навичок.</li> 
</ul>
</p>
<p>Вимоги до рівня підготовки учнів подані по завершенні кожного року навчання визначають: 
<ul>
<li>що саме учні повинні знати і розуміти з кожного виду мовленнєвої діяльності (аудіювання, говоріння, читання, письмо); </li>
<li>які уміння і навички у чотирьох видах мовленнєвої діяльності учень повинен отримати на кінець навчального року. </li>
</ul>
</p>
<p>Розподіл годин за тематичним принципом не передбачений оскільки Програма носить концентричний характер і не містить чітких тематичних формулювань.
</p>
<p>Основною формою навчання іноземної мови є урок. Зміст його визначає сам учитель. Він спирається на матеріал підручника або посібника, який використовує у своїй роботі, враховує рівень навченості учнів і умови, у яких відбувається навчання. Види діяльності на уроці залежать від мети і завдань, вікових особливостей та інтересів учнів. Уроки мають бути комунікативно спрямованими, а тому пріоритетними видами діяльності є ті, що пов'язані з формуванням в учнів умінь і навичок використовувати мову як засіб спілкування. Зацікавленість учнів у засвоєнні мови значною мірою залежить від умотивованості навчальних дій, які виконуються на уроці. 
</p>
<p>Оволодіння іноземною мовою відбувається не тільки на уроці. А тому органічне поєднання уроку, домашньої і позакласної роботи забезпечить ефективне формування комунікативних навичок і вмінь, сприятиме розвитку в учнів самостійності, комунікативно-пізнавальної та соціальної активності. 
</p>
<p>Результати навчальних досягнень, яких мають досягти учні, визначені для кожного етапу навчання. Вони характеризують рівень умінь і навичок у кожному виді мовленнєвої діяльності та узгоджуються з «Загальноєвропейськими Рекомендаціями з мовної освіти: вивчення, викладання, оцінювання». 
</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>